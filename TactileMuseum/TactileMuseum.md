## Tech solutions for impaired people in museums

[< back](https://codethepast.github.io/)

In **2016**, ...

## I non vedenti alla scoperta dell'archeologia

I luoghi della cultura, intesi come musei, gallerie d’arte, monumenti e siti archeologici, sono realtà dove spesso le esigenze delle persone cieche o ipovedenti non vengono debitamente considerate. Non è la cecità, ma l’inadeguatezza dei modelli di allestimento ad allontanare queste persone dalla cultura. Per garantire un accesso universale alla conoscenza è necessario che questi luoghi siano allestiti con percorsi e installazioni appositamente dedicate. 

Per i musei in particolare questa è una sfida importante, che in Italia e all’estero è stata affrontata solo marginalmente e in casi isolati. Si tratta di ripensare ai tradizionali metodi di esposizione dei beni culturali mobili: ovviamente, quando gli oggetti sono chiusi all’interno di vetrine essi sono fruibili solo dai vedenti, e in ogni caso essi non sono direttamente manipolabili. L’obiettivo è di produrre allestimenti didattici ottimizzati per non vedenti ed ipovedenti, che garantiscano l’accessibilità e la qualità dei contenuti, salvaguardando la conservazione e la tutela dei beni culturali.


## Obiettivi di Archeologia Tattile
Il progetto Archeologia Tattile ha i seguenti obiettivi di ampio respiro:
1. replicazione di oggetti archeologici ad alto contenuto multimediale per la fruizione da parte di utenti non vedenti o ipovedenti
2. realizzazione di agevoli e coinvolgenti allestimenti museali dedicati, anche itineranti 
3. definizione di procedure di produzione e standard qualitativi nel campo museale
4. progressivo ampliamento dell’offerta museale e diffusione degli allestimenti tattili

Gli obiettivi di Archeologia Tattile verranno perseguiti mettendo in atto numerose collaborazioni con enti e società di rilevo dell’archeologia, della divulgazione e delle nuove tecnologie. 


## Descrizione del progetto
Il progetto Archeologia Tattile vuole condurre i non vedenti alla scoperta dei musei, in particolare quelli di carattere archeologico, garantendo intrattenimento e apprendimento.

In tempi in cui gli avanzamenti tecnologici permettono di espandere gli orizzonti e ripensare gli obiettivi della vita privata e sociale, crediamo sia possibile impiegare alcune delle nuove tecnologie per introdurre nuove modalità di conoscenza e di fruizione.

Vogliamo mettere persone con problemi visivi, a contatto con la storia, dando particolare attenzione alle esigenze di utenti giovani e giovanissimi. Tramite sistemi integrati di allestimento che comprendono replicazioni a stampa 3D, fotografie tattili e una varietà di modelli assieme ad adeguati supporti divulgativi e multimediali, siamo in grado di far conoscere in maniera nuova e consapevole la realtà archeologica.

La prima applicazione del progetto Archeologia Tattile sarà dedicata alla civiltà etrusca. Gli Etruschi hanno avuto un ruolo di eccezionale importanza nella storia dell’Italia antica e da sempre riscuotono grande interesse di pubblico. Tramite il progetto Archeologia Tattile sarà possibile spiegare alcuni dei principali aspetti della civiltà etrusca e le problematiche inerenti il mestiere dell’archeologo.


## L’allestimento di Archeologia Tattile: un nuovo modo di vivere il museo
Gli allestimenti museali integrati curati da Archeologia Tattile saranno caratterizzati dai seguenti elementi:

**Repliche di reperti.** Repliche esatte e ottimizzate di reperti archeologici verranno realizzate tramite scansione laser degli originali, modellazione software e stampa 3D a filamento plastico o argilla. Le repliche riprodurranno fedelmente vasi, gioielli e altri oggetti tipici della civiltà etrusca; saranno resistenti e adatti al maneggiamento.

**Fotografie tattili, plastici e ricostruzioni.** Fotografie tattili e riproduzioni tridimensionali in scala illustreranno diversi aspetti delle abitazioni e delle tombe etrusche. Esse saranno realizzate tramite stampe 3D e metodi tradizionali.

**Didascalie e pannelli.** Repliche e ricostruzioni saranno affiancate da appositi supporti didattici di facile lettura e di contenuto scientificamente rigoroso. I supporti saranno realizzati sia in Braille che in stampa a caratteri massimizzati per gli ipovedenti.

**Audioguide.** Gli allestimenti museali saranno corredati di audioguide che potranno ampliare i contenuti di didascalie e pannelli. Le audioguide saranno scaricabili e fruibili tramite smartphone.

**Contenuti multimediali.** Le repliche, i pannelli e l’intero ambiente dell’allestimento saranno collegati in wi-fi con una rete di dispositivi beacon bluetooth che permetteranno l’accesso sincronizzato ai contenuti multimediali assieme ad una migliore esplorazione della mostra.

**Guanto multimediale.** L’uso di un guanto di nuova concezione permetterà l’attivazione delle audioguide tramite la lettura dei chip NFC integrati negli oggetti esposti.

Alcune immagini del progetto di allestimento:
![AT1](https://codethepast.github.io/TabletArchaeologyProject/ArcheologiaTattile1.png)
![AT2](https://codethepast.github.io/TabletArchaeologyProject/ArcheologiaTattile2.png)
![AT3](https://codethepast.github.io/TabletArchaeologyProject/ArcheologiaTattile3.png)
![AT4](https://codethepast.github.io/TabletArchaeologyProject/ArcheologiaTattile4.png)
![AT5](https://codethepast.github.io/TabletArchaeologyProject/ArcheologiaTattile5.png)
![AT6](https://codethepast.github.io/TabletArchaeologyProject/ArcheologiaTattile6.png)


## Organizzazione
Tutte le attività del progetto verranno ideate e realizzate dal Gruppo Archeologico Romano – aderente ai Gruppi Archeologici d'Italia - un’associazione culturale per la valorizzazione e la tutela dei Beni Culturali, attiva dal 1965 e iscritta al Registro Regionale del Volontariato della Regione Lazio, assieme alla startup Arsen. 

Archeologia Tattile prevede la cooperazione tra gli Enti preposti, le associazioni di settore e prestigiosi partner nazionali ed internazionali. Molteplici professionalità saranno dedicate ai vari aspetti del progetto, dalla progettazione, alla realizzazione alla promozione. Tra le collaborazioni e i patrocini già in essere citiamo: Unione Italiana Ciechi e Ipovedenti (UICI), Regione Lazio (BIC), Soprintendenza Archeologia.

![ArSen logo](https://codethepast.github.io/TabletArchaeologyProject/arsen_logo.JPG)


[< back](https://codethepast.github.io/)
